1)	Shrnutí
Článek pojednával o oblasti internetové neutrality, zde ve významu, který můžeme shrnout kupříkladu slovy „můžeme pracovat se stejnými informacemi nezávisle lokalitě, odkud se připojujeme k internetové síti a kde původní zdroj je vydán. Díky tomu by měli mít stejný přístup k informacím kupříkladu obyvatelé České republiky, ale i Severní Koreje. 
Projevily se zde základní argumenty podporující tento princip:
-	Uživatelé mají právo na a příjem stejných dat, ať už data i uživatelé pocházejí odkudkoliv
-	Zákaz diskriminace skupin obyvatel, ať už jejím projevem je pomalejší rychlost internetu či kompletní zamezení přístupu
A pak je tu Netflix, který se podivuje, že při prohlížení videí některými aplikacemi dochází k ovlivnění nastavené kapacity možností stahování dat, avšak v jiných případech nikoliv.
V textu se dále autor zabývá i oblastmi státního pohledu na problematiku, stejně tak jako pohledu firem, kterým mohou utíkat potenciální profity, pokud nebude neutralita na internetu regulována. Také zde autor pokládá otázku, proč by měli platit za připojení stejně uživatelé využívající jej z velké míry, jako i uživatelé občasní?
Dochází zde k rozhodnutí, že buď bude muset Netflix zaplatit více peněz, aby zajistil dodržování neutrality, anebo si připlatí samotní uživatelé.

2)	Vlastní názor
Já osobně jsem se už nesčetněkrát setkal se situací, kdy jsem se cítil silně diskriminován například serverem Youtube.com, neboť mi zamítl mou žádost o spuštění hudebního videa s odůvodněním, že „daný obsah není ve Vaší zemi povolen“. „Jakým způsobem jsou tedy v Evropské unii dodržovány demokratické principy, když k takovýmto situacím může stále docházet?“, napadalo mne.
Domnívám se totiž, že pokud máme dodržovat demokratické principy, jako je třeba základní trojice v rámci Evropské unie, „volný pohyb osob, kapitálu a zboží“, položka „volný pohyb informací“ je více než nasnadě, že by též měla být implementována. Jedině tak totiž můžeme opravdu vytvořit co možná jednotnou formu „evropské“ kultury, což bývá aktuálně čím dál častěji proklamováno.
Jedná se však zcela určitě i o ekonomický jev. Zásadu jednotného pracovního trhu můžeme plně realizovat také pouze za předpokladu splnění veškerých nutných podmínek – a jednou z nich je bezesporu i dostupnost informací.

3)	Otázky
-	Jakým způsobem se domníváte, že dnešní ideály globalizace (v libovolné sféře) je možné plnit, pokud by princip neutrality nebyl dodržován?
-	Domníváte se, že by se jednalo o případné porušení podmínek volného trhu, pokud by firmám bylo autoritativně přikázáno (např. ze strany států) dodržování principů neutrality?
-	Domníváte se, že v dnešní době patří argument týkající se objemu stažených dat k relevantním, anebo byste paušálně prosazovali spíše princip využívání internetového připojení bez datových hranic?



